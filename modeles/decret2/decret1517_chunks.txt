Francoys, par la grâce de
Dieu, Roy de France, à nostre amé
et féal conseiller, chambellan et
chevalier de nostre ordre,
le sr de Bonnyvet, admiral
de France, salut et dilection :
comme pour tenir en seureté les
navires et vaissaulx de nous
et de noz subjectz navigans
sur la mer Occeane, ayons
fait sercher en la
coste de Normandie et
pays de Caux lieu seur et convenable
et nous ayt esté rapporté par vous et
notables personnaiges en ce experimentez
et entenduz que le lieu de
Grasse soit le plus propre et plus
aisé de lad. coste et pays de Caux,
à faire havre auquel lesd. navires
et vaisseaulx puissent aisement
arriver et seurement séjourner,
et faire faire led. havre en
la forme qu'il appartient,
soit besoing commectre et
depputer quelque prudent et
notable personnaige en ce
congnoissant et en qui ayons
totalle seureté et fiance.
savoir vous faisons que nous
ce considéré, confians à plain
de voz sens, prudence,
experience et bonne diligence,
vous avons pour ces causes
et autres considéracions à
ce nous mouvans, commis,
ordonné et depputé, commectons,
et donnons et députons
commissaire général pour la
construction dud. havre et
fortifficacion nécessaire pour
la seûreté d'icelluy par ces
presentes, par lesquelles et
de nostre plaine puissance et
auctorité royal, vous avons
donné et donnons plain pouvoir
et auctorité de faire construire
led. havre et fortifficacion
au lieu de Grasse aud. pays
de Caux et pour icelle
construction ordonner ou faire
ordonner par celuy que y
commectrez en vostre absence,
toutes les choses qui seront
requises et nécessaires, de
prendre ou faire prendre boys
et toutes autres choses
convenables pour la construction
dud. havre en tous les lieux
que les trouverez à prix
raisonnable, de y faire venir
besoigner tous nos subgects
des vicontez de Monstierviller,
de Caudebec et autres plus
prouchains voisins dud. lieu
de Grasse par chacun chief de
maison une foiz le moyz,
mesmement que c'est le bien
de la chose publicque et les
y contraindre par toutes voyes
deues et raisonnables, nonobstant
opposicions ou appelacions,
clameur de haro ou doléances
quelqueconques et pareillement
de ordonner ou faire ordonner
par vostred. commis à celuy
qui par nous sera commis à
tenir le compte et faire les
payements des fraiz qu'il
conviendra faire pour la
construction dud. havre, bailler
et fournir tous les deniers
qui seront nécessaires, lesquelz
payemens, qui ainsi seront
faiz par vostred. ordonnance
ou de vostred. commis, voulons
estre alloués es comptes de
celluy qui sera commis aud.
payement partout où il
appartiendra, tout ainsi que
si par nous et nostre ordonnance
ilz avoient esté ou estoient
faiz et quant à ce, avons
vostred. ordonnance ou de
vostred. commis validée et
auctorisée, validons et
auctorisons par ces présentes
signées de nostre main, par
lesquelles vous mandons que à
faire ce que dessus vous vacquez
ou faictes vacquer vostred.
commis le plus songneusement
et diligemment que faire se
pourra, en commandant à tous
nos justiciers, officiers et
subgectz, que à vous ou vostred.
commis ilz obeissent et entendent
diligemment, prestent et donnent
conseil, confort, ayde et
assistance, se mestier est, se
requis en sont, car tel est
nostre plaisir. Donné à Paris
le VIIe jour de février l'an de
grâce mil-cinq cens et seize et
de nostre règne le troysiesme.
Par le Roy. Roberet. Françoys.
